<div id="pageIn" class="pageIn">
	<div style="border: 5px #cecece curved; padding: 20px 15px;">
		<br>
		<br>
		<h2>مقدمه</h2>
		<br>
		<p>
		 	همه‌ی ما ایده‌هایی داریم که در حد ایده باقی مانده‌است. ایده‌هایی که نتوانستیم آن را اجرا کنیم یا نتوانستیم از آن پول دربیاوریم. ایده‌هایی که آن را اجرا کرده و با شکست مواجه شدیم.
		</p>
		<p>
			در واقع ایده، از زمانی که در ذهن ما شکل می‌گیرد تا زمانی که به یک محصول تبدیل شود و به درآمدزایی برسد، باید مراحلی را طی کند که به آن فرآیند تجاری سازی ایده و ارزش آفرینی برای ایده می‌گویند.
		</p>
		<p>
			شما برای اینکه کسب و کار خود را در سطح جامعه مخاطب مطرح نمایید چه فکری کرده‌اید؟ شاید شما هم روزی به تصور موفقیت سریع و کسب درآمد بسیار بالا تحت تأثیر تبلیغات مدل تجارت الکترونیک کسب و کار خود را براین اساس بنا نهادید اما احساس می‌کنید به موفقیت مورد انتظار خود دست نیافته‌اید و به دنبال پاسخی برای این پرسش هستید که چرا همه چیز آن طور که در ذهن شما نقاشی شده بود پیش نرفته‌است؟ اگر به دنبال موفق کسب و کار خود هستید، اگر به دنبال راهی برای پیاده‌سازی ایده‌های خود هستید یا قصد دارید کسب و کار خود را حول محصولی که قادر به ارایه آن هستید راه بیندازید باید قبل از شروع به هر اقدامی در تفکرات خود نسبت به چیستی تجارت الکترونیک تجدید نظر کنید.	
		</p>
		<p>
			 به تجربه کسب و کارهای موفق در حوزه تجارت الکترونیکی بنگرید، درخواهید یافت که از نظر صاحبان آن کسب و کارها، تجارت الکترونیک منحصر به راه‌اندازی یک وبسایت و معرفی محصول و ایده به طیف کوچکی از مخاطبین - اگر در خوشبینانه‌ترین حالت یک وبسایت واقعی قادر به چنین عملی باشد- و سپس روی آوردن به‌همان روش‌های سنتی که تاکنون با آن کار می‌نموده‌اند نیست. صاحبان کسب و کارهای موفق دریافته‌اند که تجارت الکترونیک بسیار فراتر از راه‌اندازی یک وبسایت است. تجارت الکترونیک همه ابعاد یک کسب و کار از لحظه پرورش ایده، پیدا کردن بازار هدف و فروش را دربر می‌گیرد.
		</p>
		<p>
			 با کمی دقت به تجارب موفق متوجه می‌شویم، یک تجارت برای موفقیت باید مراحلی همچون تعیین اهداف، تعیین استراتژی چگونگی دستیابی به اهداف و دیگر موارد که در یک تجارت معمولی استفاده می‌شوند را بپیماید.
		</p>
		<br>
		<br>
		<h2>تجارت الکترونیک</h2>
		<br>
		<p>
			تجارت الکترونیک هنوز برای بسیاری از مردم مفهوم جدیدی است، اما در عصر اطلاعات، هدایت فعالیت‌های کسب و کار از طریق اینترنت، به ویژه برای شرکت‌های کوچک و متوسط که می‌خواهند با شرکت‌های بزرگتر رقابت کنند، بخش جدا نشدنی از پیکر فعالیت‌های تجاری شما است. بر این اساس شاید بهتر باشد ابتدا تعریفی از تجارت الکترونیک ارایه دهیم.
		</p>
		<p>
			تجارت الکترونیک عبارت است از تعامل سیستم‌های ارتباطی، سیستم‌های مدیریت داده‌ها و امنیت، که به واسطه آن‌ها امکان مبادله اطلاعات تجاری در رابطه با فروش محصولات و یا خدمات میسر می‌شود.
		</p>
		<p>
			واژه وب‌سایت آنچنان عرف شده است که بسیاری از مردم اعتقاد دارند" اگر وب‌سایتی برای خودتان بسازید، موفقیت از آن شما خواهد بود". در روزهای اول که اینترنت به کار گرفته شد ممکن بود این امر به حقیقت بپیوندد، ولی در حال حاضر که میلیون‌ها معامله تجاری از طریق وب‌سایت صورت می‌پذیرد این امر دیگر میسر نیست. در ابتدا باید هدف معقول و قابل حصولی را برای کسب و کار خود، انتخاب کرده و بعد برای تحقق آن هدف برنامه‌ریزی کنید.
		</p>
		<p>
			بكارگیری و استقرار موفقیت‌آمیز تجارت الکترونیک به وجود یک برنامه و استراتژی مدون و مشخص نیازمند است. بدون وجود استراتژی مناسبِ تجارت الکترونیک ممكن است كلیه تلاش‌های شما در راستای استقرار تجارت الكترونیک با شكست مواجه شود و ضمن اتلاف منابع مالی، انسانی و زمانی حتی بقای شرکت نیز با تهدید روبه‌رو شود. گام اولیه و اساسی تدوین استراتژی بدون شک تدوین و طراحی اهداف استراتژیک تجارت الکترونیک کسب و کارتان، در چارچوب سلسله مراتب اهداف: یعنی چشم انداز، رسالت و اهداف بلندمدت و كوتاه‌مدت است که در قالب مدل کسب و کار سازمان تدوین می‌گردد.
		</p>
		<p>
			پس از اینکه برنامه خود را تدوین کردید چه چیزی را می‌بایست مدنظر قرار دهید؟  آنچه در زیر خواهد آمد سوالاتی است که برای برنامه‌ریزی کسب و کار خود باید مد نظر داشته باشید:
		</p>
		<div style="padding: 0px 10px;">
		<br>
		<ul style="list-style: inside; line-height: 16px; padding-right: 10px;">
			<li style="text-align: justify;">مشتریان شما چه کسانی هستند و ترجیحات آن‌ها چیست؟</li>
			<li style="text-align: justify;">استراتژی شرکت برای معرفی کالا و خدمات به مشتریان چیست؟</li>
			<li style="text-align: justify;">شرکت، محصولات، بازاریابی و سایت شما چه مشخصه منحصر به فردی دارد؟</li>
			<li style="text-align: justify;">چگونه این عوامل باعث افزایش فروش می‌شوند؟</li>
			<li style="text-align: justify;">برای فروش محصولات خود از چه استراتژی خاصی استفاده می‌کنید؟</li>
			<li style="text-align: justify;">چه هزینه‌هایی مرتبط با فروش محصولات شما است؟</li>
			<li style="text-align: justify;">صورت گردش وجوه نقد شرکت برای دو سال اول به چه صورت خواهد بود؟</li>
			<li style="text-align: justify;">چه نوع برنامه‌ریزی باعث جذب مشتریان بالقوه خواهد شد؟</li>
			<li style="text-align: justify;">به ازای هر سفارش، چه تعداد مشتری از سایت شما دیدن خواهند کرد؟</li>
			<li style="text-align: justify;">چه میزان سرمایه‌گزاری برای تحقق موارد فوق مورد نیاز است؟</li>
			<li style="text-align: justify;">و سؤالاتی از این دست</li>
		</ul>
		</div>
		<p>
			رسالت شما که از آن به عنوان مأموریت یاد می‌شود، مبین آنست که شرکت چه چیزی را برای جامعه تولید می‌کند. رسالت، اهداف بنیادی منحصر به فرد کسب و کار را تعیین و آن را از سایر کسب و کارها متمایز و جهت‌گیری آن را مشخص می‌کند.  رسالت شرکت، هدف یا دلیل وجودی آن را بیان می‌کند. رسالت شرکت ضمن اینکه چشم‌انداز کسب و کار را عینی و ملموس می‌کند، اعتقادات و جهت‌گیری‌هایی که مدیران دوراندیش درنظر دارند را نیز مشخص می‌کند.
		</p>
		<p>
			بر این اساس رسالت کسب و کار تجارت الکترونیک باید چهار عنصر زیر را دربر گیرد:
		</p>
		<br>
		<h2>تعهد به ذینفعان در بازار الکترونیک</h2>
		<p>
			 شرکت شما باید انتظارات ذینفعان متعدد از قبیل کارکنان، مدیریت و سرمایه گذاران را از تجارت الکترونیک مشخص کرده و خود را ملزم به تحقق آن بدانند. برای مثال باید امنیت شغلی کارکنان، بهبود ارزیابی عملکرد و تامین نرخ بازده مورد انتظار را به عنوان انتظارات ذینفعان در بازار الکترونیک لحاظ کند.
		</p>
		<br>
		<h2>حوزه کسب وکار</h2>
		<p>
			شرکت در رسالت تجارت الکترونیک خود باید محدوده و قلمرو فعالیت خود را در بازار الکترونیک مشخص کند. آیا قصد دارد در حوزه تجارت بنگاه با مشتری(C2B )  فعالیت کند یا بنگاه با بنگاه (B2B )  و یا هر دو؟ اگر شرکت در چندین کسب و کار شرکت کند تا چه حد قصد دارد هر یک از کسب و کارهای خود را به صورت الکترونیک تبدیل کند؟ آیا شرکت قصد دارد فقط خدمات پس از فروش و مدیریت ارتباطات با مشتری را تامین کند یا اینکه درصدد است مبادلات و حمل‌ونقل دیجیتال و اینترنتی را نیز پیگیری کند؟ و موارد بسیار زیاد دیگری از این دست در تعیین حوزه کسب و کار شرکت جای دارند.
		</p>
		<br>
		<h2>منابع مزیت رقابتی تجارت الکترونیک</h2>
		<p>
			شرکت باید منابع و مهارت‌هایی که سبب ایجاد مزیت رقابتی در بازار تجارت الکترونیک می‌شوند را مشخص کند. اگر شرکت از منابع مالی کافی برای تامین هزینه‌های استقرار و نگهداری تجارت الکترونیک برخوردار باشد، کارکنان آشنا با مفاهیم و اصول تجارت الکترونیک داشته باشد، از برند قوی، معروف و معتبر برخوردار باشد و محصولات آن قابلیت تبدیل دیجیتال داشته باشند، شرکت می‌تواند در بازار الکترونیک به مزیت رقابتی دست یابد. نکته مهم این است که بازار الکترونیک و اینترنتی به خودی خود و فی‌نفسه مزیت رقابتی تلقی نمی‌شوند.
		</p>
		<br>
		<h2>تصویر آینده شرکت به بازار الکترونیک</h2>
		<p>
		 در رسالت تجارت الکترونیک شرکت، باید تغییرات محیط قانونی، رقابتی، اقتصادی و فناوری مورد توجه قرار گیرد. محیط فناوری به دلیل اهمیت حیاتی آن و تدارک زیر ساخت‌های بازار الکترونیک  از توجه و اهمیت ویژه‌ای برخوردار است.<br> رسالت تجارت الکترونیک دلیل وجودی و فلسفه حیات شرکت را در بازار الکترونیک مشخص می‌کند. برخلاف چشم‌انداز تجارت الکترونیک که حالت آینده‌نگر دارد، رسالت حال‌نگر است و به زمان حال توجه دارد.<br> رسالت شرکت در عرصه بازار الکترونیک سنگ بنای استراتژی تجارت الکترونیک کسب و کار بوده که در زمان حال حاضر وجود دارد. شرکت بر مبنای رسالت تجارت الکترونیک و با استفاده‌ از استراتژی تجارت الکترونیک درصدد رسیدن به چشم انداز مطلوب تجارت الکترونیک در زمان آینده‌ است.<br>برخلاف چشم‌انداز و رسالت تجارت الکترونیک که حالت کیفی داشته و از نظر کمیت‌پذیری مبهم هستند، اهداف تجارت الکترونیک را می‌توان برحسب معیارهای مناسب به صورت عدد و رقم تبدیل کرد.<br>استاندارد سابان (SABAN,2001) اهداف عمده تجارت الکترونیک را در سه طبقه زیر خلاصه می‌کند که‌ هرکدام از این سه‌ هدف کلی خود از مجموعه‌ای از اهداف فرعی و جزئی تشکیل شده‌اند:
		</p>
		 <ol>
			<li>بهبود فرایندها:هدف تجارت الکترونیک می‌تواند حذف فرآیندهای زاید و یا بهبود فرآیندهای موجود باشد.</li>
			<li>مهار هزینه‌ها:گاهی اوقات هدف تجارت الکترونیک کاهش هزینه و بهبود کارآیی است.</li>
			<li>درآمدزایی:در بعضی موارد هدف از استقرار تجارت الکترونیک افزایش فروش و درآمدزایی است</li>
		</ol>	
		<p>
		شرکت، در تکنولوژی اطلاعات و سیستم‌های اطلاعاتی سرمایه‌گذاری می‌کند تا اهداف متفاوت مدیریت را برآورده سازد. اهداف مدیریتی از سرمایه‌گذاری در تکنولوژی اطلاعات و تجارت الکترونیک را می‌توان در سه دسته زیر بیان کرد (WEILL, 1995):
		</p>
		<ol>		
			<li>اهداف مبادله‌ای:در این حالت سرمایه‌گذاری‌ها درصدد خودکار کردن رخدادهای مالی مثل حقوق و دستمزد، حساب‌های دریافتی و سفارش‌گیری هستند. این نوع سرمایه‌گذاری‌ها هزینه‌های نیروی کار و مدیریت را کاهش داده و کارآیی را بالا می‌برد.</li>
			<li>اهداف استراتژیک:در این حالت هدف از سرمایه گذاری کسب مزیت رقابتی و افزایش سهم بازار از طریق رشد فروش است. هدف این سرمایه گذاری‌ها بیشتر گسترش و رشد شرکت است تا کارآیی.</li>
			<li>اهداف اطلاعاتی:در این وضعیت هدف ایجاد یک زیرساخت اطلاعاتی است تا شرکت را مدیریت کند. این اهداف درصدد انجام وظایف مدیریتی مثل کنترل، بودجه‌بندی و برنامه‌ریزی بوده و ارتباطات، حسابداری و تجزیه وتحلیل را توانمند می‌سازد.</li>
		</ol>
		<p>
			دان و دان (DAN&DAN, 2000, PP 134-135) نیز اهداف تجارت الکترونیک را در پنج طبقه زیر معرفی می‌کند:
		</p>
		<ol>
			<li>رابطه‌سازی:شرکت ممکن است برقراری ارتباطات نزدیک‌تر، مستحکم‌تر، پایدارتر و همه جانبه با مشتری باشد.</li>
			<li>حضور بین المللی:تولیدکننده ممکن است با استفاده‌از تجارت الکترونیک درصدد  ورود به بازارهای جهانی و بازاریابی صادرات باشد.</li>
			<li>کاهش هزینه‌های ارتباطی در بلندمدت:شرکت ممکن است درصدد کاهش هزینه‌های انجام فعالیتهایی مثل تبلیغات و ترفیع باشد زیرا تبلیغات اینترنتی هزینه‌های کمتری نسبت به تبلیغات سنتی و کاغذی دارد</li>
			<li>ارائه خدمات به یک جامعه یا گروه خاص:شرکت ممکن است ازطریق تجارت الکترونیک درصدد  توجه به یک بخش خاص بازار باشد و بر آن قسمت تمرکز کند.</li>
			<li>دسترسی به بازارهای جدید:یکی از اهداف شرکت‌ها از بکارگیری تجارت الکترونیک، دسترسی به بازارهای جهانی به عنوان بخشی از فرصت‌هایی است که‌اینترنت ارائه می‌کند.
		</ol>
		<br>
		<br>
		<h2>هدف</h2>
		<br>
		<p>
		باتوجه به مطلب بالا، در تعیین اهداف تجارت الکترونیک می‌توان از معادله سود استفاده کرد. براساس معادله سود، سود شرکت‌ها از کم کردن هزینه‌ها از درآمد حاصل می‌شود. تجارت الکترونیک باید سودآوری خود را نشان دهد و بدین منظور می‌توان دو هدف کلی برای تجارت الکترونیکی شناسایی نمود:
		</p>
		<ol>
			<li>اهداف کاهش هزینه‌ها:تجارت الکترونیک قابلیت کاهش هزینه‌های عملیاتی و غیرعملیاتی (اداری و پشتیبانی) را دارد. تجارت الکترونیک به دلیل افزایش سرعت، دقت و بهبود ارتباطات بین بخش‌های داخلی و خارجی هزینه‌های عملیاتی را کاهش می‌دهد. از طریق تجارت الکترونیک مدیریت زنجیره عرضه، به‌هنگام و کارا می‌شود و شرکت قادر خواهدبود منابع لازم را برای تولید محصولات با قیمت کمتر و کیفیت بهتر تهیه کند. شرکت می‌تواند با دسترسی به عرضه کنندگان متعدد پایین ترین قیمت و بالاترین و بهترین شرایط را برای خرید مواد و قطعات پیدا کند. تجارت الکترونیک قادر به کاهش هزینه‌های غیرعملیاتی شرکت نیز هست، چرا که شرکت می‌تواند با مراجعه به‌انواع بانک‌ها و موسسات مالی و اعتباری وجوهات مالی لازم را با کمترین نرخ و بهترین شرایط بیابد. شرکت‌ها همچنین می‌توانند نیروی انسانی موردنیاز خود را با بهترین قابلیت و آمادگی پیدا کرده و بکار گیرند. یکی از مهمترین کاربردهای تجارت الکترونیک که سبب کاهش هزینه‌های عملیاتی می‌شود تامین منابع از خارج است. تجارت الکترونیک با حذف کاغذ و فرم‌های کاغذی صرفه جویی‌های عظیمی‌حاصل می‌کند. تجارت الکترونیک با خودکار کردن برخی فرایندها سبب کاهش هزینه‌های نیروی انسانی می‌شود. تجارت الکترونیک همچنین باعث کاهش هزینه‌های بازاریابی و تبلیغات می‌شود.</li>
			<li>اهداف افزایش درآمد:تجارت الکترونیک محدودیت‌های ورود به صنعت را پایین می‌آورد و امکان کسب بازارهای جدید و دستیابی به مشتریان جدید و حتی مشتریان رقبا را نیز فراهم می‌کند. با استفاده‌از تجارت الکترونیک امکان بازاریابی صادراتی و صادرکردن محصولات برای شرکت‌ها ساده‌تر می‌شود. تجارت الکترونیک باتوجه به مؤلفه مشتریان به چهار طریق درآمد شرکت را بالا می‌برد:</li>
		</ol>
		<ul style="list-style: inside; line-height: 16px; padding-right: 10px;">
			<li style="text-align: justify;">افزایش تعداد دفعات خرید مشتریان.</li>
			<li style="text-align: justify;">جذب مشتریان رقبا و خصوصا رقبایی که‌از تجارت الکترونیک استفاده نمی‌کنند.</li>
			<li style="text-align: justify;">دستیابی به مشتریان جدید.</li>
			<li style="text-align: justify;">مطالبه قیمت‌های بالاتر از طریق متمایز ساختن و سفارشی کردن محصولات موردنظر مشتریان.</li>
		</ul>
		<br>
		<br>
		<h2> موانع رشد و توسعه تجارت الکترونیک</h2>
		<br>
		<br>
		<h3>
		فقر اقتصادی و فرهنگی جامعه و پایین بودن سطح آگاهی مردم به فناوری اطلاعات در کشور
		</h3>
		<br>
		<p>
		نبود فرهنگ مناسب رویارویی با پدیده تجارت الکترونیک، مانع تراشی های مردم عامه با ترویج شایـعات و تفکر نادرست و جایـگزین برخی پدیده‌های تجاری دیگری مانند بازاریابی شبکه‌ای که‌ارتباط چندانی با پدیده گسترده تجارت الکترونیک ندارد و نیز برخورد منفی تجّار، واحدهای توزیع فیزیکی و مشتریان با تجارت الکترونیک، مانع مهمی‌بر سر رشد این پدیده بشمار می‌آید. از طرفی در کشور ما حتی نخبگان سیاسی نیز هنوز از چند و چون این انقلاب نوین در عرصه مبادلات بازرگانی آگاهی ندارند. اما در عین حال همه می‌دانستند این راه ناگزیری است که‌اقتصاد ایران را از سنت جدا و به مدرنیته پیوند می‌دهد!
		</p>
		<p>
		آموزش مصرف‌کنندگان در زمینه فرصت‌ها و مزایای تجارت الکترونیکی و نحوه‌استفاده‌از اینترنت و رایانه یک شرط اساسی برای ایجاد تقاضا برای فناوری‌های جدید و تجارت الکترونیکی است. آموزش نیروی انسانی با مهارت بالا در بخش‌های تجارت الکترونیکی یکی از ضروریات تجارت الکترونیکی محسوب می‌شود. بنابراین عدم فرهنگ سازی مناسب توسط دستگاه‌های ذی‌ربط در جامعه در جهت توسعه آگاهی عمومی‌از مباحث فناوری اطلاعات،‌ مانع جدی در این مسیر محسوب می‌شود.
		</p>
		<br>
		<h3>
		عوامل جمعیتی
		</h3>
		<br>
		<p>
		بالا بودن سن در سطح عمومی‌جامعه، از انگیزه جامعه و افراد آن برای جایگزین کردن تجارت های نوین به جای تجارت‌های سنتی می‌کاهد. اینگونه جوامع رغبت زیادی برای تغییر مدل‌های بازدهی اقتصادی از خود نشان نمی‌دهند.
بی ارزش بودن وقت در فرهنگ عامه‌ایران یکی از مهمترین معضلات فرهنگی کشور،‌ عدم توجه‌ارزشی به فرهنگ «وقت طلاست!» و یا «هر لحظه گنج بزرگی است»، در جامعه‌است که در فرهنگ ما بسیار بدان اشاره شده‌است! تا زمانی که به «وقت» به عنوان یک مقوله بی ارزش در جامعه کنونی ایران نگاه می‌شود،‌ ناگزیر پدیده‌هایی نیز که‌اندکی و یا بسیاری باعث صرفه جویی در زمان می‌شود، نادیده شمرده می‌شوند.
		</p>
		<br>
		<h3>
		تصمیم گیریهای ناصحیح حکومت در برخورد با پدیده‌های نو
		</h3>
		<br>
		<p>
		یکی از معضلات جامعه کنونی ایران، متاسفانه برخورد یکطرفه و حذف کل بستر پدیده‌های نوین به لحاظ در بر گرفتن احتمال استفاده‌از آن پدیده مغایر با شعائر دینی بوده و هست. البته تجربه نشان داده‌است که با گذشت زمان جامعه و حکومت، برای رفع صوری موانع رشد و توسعه منافع ملی راهی جز پذیرش آن تحت شرایطی خاص نداشته‌است. بنابراین وجود چنین تفکری صرف زمان زیادی را در جاسازی چنین پدیده‌هایی در کشور موجب شده،‌ عملا موانع زیادی را در سر راه آنها بوجود آورده و مدت زمان بهره داری و ظهور علائم توسعه را بسیار طولانی می‌کند.
تحریم های اقتصادی نیز ضربه‌های زیادی بر سر توسعه زیرساختهای تجارت الکترونیک وارد آورده‌است که‌از آن جمله می‌توان به محدویت و یا محرومیت استفاده‌از کارتهای اعتباری بین المللی مانند Mastercard، Visa Card و ... نام برد.
		</p>
		<br>
		<h3>
		عدم رشد متناسب زیر ساخت‌های مالی
		</h3>
		<br>
		<p>
		عدم توجه به بسترهای مالی و زیر ساخت های نوین حسابداری در علم اقتصاد که یکی از بازوهای تجارت الکترونیک می‌باشد، در امر توسعه‌این پدیده، موانع زیادی را سبب گردیده‌است.
		</p>
		<br>
		<h3>
		هزینه‌های بالا و نبود بسترها و تجهیزات
		</h3>
		<br>
		<p>
		متاسفانه زیرساخت های ارتباطی و شبکه‌ای مانند اینترنت،‌ موبایل و ... در ایران با هزینه‌های ریالی و زمانی بسیار زیادی به نتیجه می‌رسند. پهنای باند اینترنتی و دسترسی آسان و سریع به‌اینترنت به عنوان یکی از مهمترین بسترهای بکارگیری تجارت الکترونیک، در ایران به آسانی مهیا نیست. عدم دسترسی سریع و ارزان به‌اینترنت رغبت کاربران را برای شرکت در تبادلات تجاری برخط در حد بسیار زیادی می‌کاهد.
		</p>
		<br>
		<h3>
		عدم وجود قوانین مدون و مصوب تجارت الکترونیک و سایر مسائل حقوقی
		</h3>
		<br>
		<p>
		با وجود تدوین برنامه جامع توسعه تجارت الکترونیک ایران توسط معاونت برنامه ریزی و امور اقتصادی وزارت بازرگانی در قالب برنامه چهارم توسعه کشور،‌ هنوز این برنامه مصوب چالش‌های فراوانی در هماهنگی با دستگاه‌های مختلف ذیربط داشته و با اجرایی کردن آن با تهیه زیرساخت های لازم فاصله دارد. علاوه بر این،‌ تجارت الکترونیک،‌ شاید مبهم ترین قانونی باشد که‌از تصویب مجلس شورای اسلامی‌گذشته باشد. بنابراین بدیهی است که تا پیاده‌سازی کامل این برنامه مصوب که دستگاههای زیادی از حکومت را شامل می‌شود،‌ موانع اصولی در راه توسعه تجارت الکترونیک وجود داشته باشد.
		</p>
		<p>
		از طرفی ضعف قوانین موجود در زمینه مسائل حقوقی،‌ گمرک و مالیات و نیز عدم وجود قوانین مدون مناسب در زمینه برخورد با جرائم الکترونیکی،‌ مانع جدی نیز در این راه محسوب می‌شود.
		</p>
		<p>
		با توجه به‌این شرایط باید زمینه‌ای را فراهم کرد تا حقوق مدیران سایت ها و فعالیت وب سایتها رسمیت یافته و به عنوان بنگاه‌های تجاری شناخته شوند. همچنین لازم است تا وکلایی آشنا به مسائل تجارت مبتنی بر وب برای حمایت از حقوق مدیران سایت ها تربیت شوند.
		</p>
		<br>
		<h3>
		امنیت تبادل داده‌های شخصی در بستر الکترونیک
		</h3>
		<br>
		<p>
		یکی از مواردی که تاثیر منفی زیادی در عدم رغبت مدیران و کاربران برای توسعه تجارت الکترونیک می‌گذارد،‌ عدم بستر سازی مناسب در زمینه‌امنیت تبادلات داده‌های شخصی و محرمانه مانند اطلاعات پرداخت الکترونیک شامل شماره‌های حساب، رمز کارت و ... می‌باشد. البته‌اقدامات بسیار مناسبی به عنوان مثال از سوی برخی بانکهای مجری پرداخت الکترونیک در اتصال به سایت های مربوطه با رعابت اصول امنیتی مانند SSL انجام پذیرفته‌است که‌البته محدود می‌باشد. معضل دیگر عدم شناخت و صدور امضای دیجیتال و بسترهای توسعه زمینه‌های استفاده‌از گواهینامه‌های دیجیتالی می‌باشد.
		</p>
		<br>
		<h3>
		عدم پشتیبانی از شرکت‌های تجاری فعال در زمینه تجارت الکترونیک
		</h3>
		<br>
		<p>
		عدم پشتیبانی از شرکت‌های فعال در زمینه تجارت الکترونیک توسط مبادی ذیربط و نیز فقدان این مراکز در سطح کشور از جمله موانع دیگر می‌باشد.
		</p>
		<br>
		<h2>عوامل مؤثر در ایجاد تجارت الکترونیک موفق</h2>
		<br>
		<p>
		در نگاه تخصصی‌تر،‌ یک توصیه‌همیشگی برای افرادی که می‌خواهند تجارت الکترونیک را در شرکت خود تجربه کنند این است که برای افراد، آگاه سازی ویژه‌ای داشته باشید. این وظیفه شماست که با شناخت مناسب از ظرفیت ها و قابلیت های سازمانی خود بتوانید ضمن مدیریت مناسب بر انتظارات، افراد را به یک مشتری بالفعل تبدیل کنید. نکات زیر می‌تواند در شرایط مختلف مورد استفاده قرار گیرد.
		</p>
		<ol>
			<li>	به مشتریان خود، سازمان ها و شرکت هایی را که به طریق الکترونیکی از خدمات شما استفاده کرده‌اند و یا می‌کنند معرفی کنید و نکات و ویژگی هایی که برای آنها در استفاده‌از این گونه خدمات فراهم شده خاطر نشان شوید.</li>
			<li>	اطلاعات کامل، دقیق و کارشناسانه پیرامون تمامی‌کالاهایی که‌از طریق الکترونیکی عرضه می‌کنید در اختیار مشتریان بگذارید و به آنها بفهمانید حاضر هستید توضیحات بیشتر را در قالب پست الکترونیک، جلسات تلفنی یا حتی به صورت حضوری به‌او بدهید. ( این کار در جلب اعتماد مشتریان بسیار موثر خواهد بود به خصوص وقتی این احساس برای مشتری ایجاد شود که پشت شیشه مانیتور خود از یک شرکت فعال و پویا بازدید کرده‌است ).</li>
			<li>	آموزش مناسب برای بهره‌گیری از کالاها و خدمات و فناوری‌های شرکت خود را برای مشتریان جدید هرگز فراموش نکنید به خصوص زمانی که کالای جدیدی را وارد بازار الکترونیکی کرده‌اید <br>این آموزش ها می‌تواند در قالب آموزش‌های دوره‌ای از طریق واحد آموزش سایت، از طریق پست الکترونیک و یا چند رسانه‌ای ها صورت پذیرد. شما می‌توانید همراه کالای ارسال شده برای مشتری یک لوح فشرده آموزشی تهیه کنید و به‌او امکان دهید که با استفاده‌از آن با کارکردهای کالای شما آشنا شود و در صورت لزوم به صورت مستقیم به سایت شما وصل شود.</li>
			<li>	سعی کنید ابزارهای ارتباطی را براساس نیاز و امکانات مشتریان خود گزینش کنید. در واقع شما با در اختیار گذاشتن اطلاعات کاملی برای مشتری به‌او این فرصت را می‌دهید که با آرامش و آسودگی بیشتری به قیمت پیشنهادی شما فکر کنند و از شما خرید نمایند. در صورتی که در بسیاری از فروشگاه‌های معمولی شاید این امکان وجود نداشته باشد که برای هر مشتری توضیحات کامل و جامع در مورد هر کالا ارائه شود.</li>
			<li>	از یاد نبرید که‌اینترنت به شما یک امکان بسیار خوب می‌دهد و آن هم قابلیت مقایسه شدن در سطحی گسترده‌است. شما با انتقال اطلاعات به مشتری و قیمت پیشنهادی در وب سایت خود او را قادر ساخته‌اید که خدمات شما را با دیگر شرکتها نیز مقایسه کند.</li>
		</ol>
		<br>
		<h2>در وبسایت تجارت الکترونیک خود به موارد زیر توجه کنید:</h2>
		<br>
		<p>
		خلق ارزش برای مشتری:این کار می‌تواند با ارائه یک محصول که برای مشتریان بالقوه جذاب باشد و در بازار رقابتی قابل توجه باشد صورت گیرد.
		</p>
		<p>
		ارائه خدمات منحصر به فرد
		</p>
		<p>
		ترغیب و تشویق برای خرید و بازگشت مجدد به سایت:این کار می‌تواند با حربه‌های خاصی همچون ارائه تخفیف، اختصاص کوپن خرید، برنامه‌های تبلیغاتی و... صورت گیرد.
		</p>
		<p>
		آماده کردن یک سایت جذاب:برای این کار باید دقت و سلیقه لازم را در به کار بردن رنگها، تصاویر، تصاویر متحرک، فایل‌های گرافیکی، قلم ها و درصد فضای خالی داشته باشید.
		</p>
		<p>
		ایجاد انجمن های مجازی:این کار می‌تواند با راه‌اندازی اتاق های گفتگو، بخش ارسال نظرات، تالارهای گفتگو و... انجام شود.
		</p>
		<p>
		ایجاد امنیت و اعتماد:این می‌تواند با در اختیار داشتن سرورهای موازی، فناوری های شکست ناپذیر، پنهان سازی اطلاعات و دیواره‌های آتش قوی صورت گیرد.
		</p>
		<p>
		توجه‌ همه جانبه به‌امر ارتباط با مشتریان:‌باید مطمئن شوید که‌همه کارمندان، مدیران و حتی شرکای تجاری شما دید کاملی و مشابهی نسبت به مشتری دارند.
		</p>
		<p>
		خود مشتریان پر از تجربیات گوناگون هستند:شما می‌توانید از طریق ایمیل ها و نظرات و انتقادات آن‌ها تجربیات گران قدر و البته رایگانی را کسب کنید.
		</p>
		<p>
		ساده و موثر کردن جریان کسب و کار:این کار می‌تواند از طریق باز مهندسی فرآیندهای کسب و کار و بهره گیری از ابزارهای فناوری اطلاعات صورت پذیرد.
		</p>
		<p>
		اجازه دهید مشتریانتان به یکدیگر کمک کنند:با راه‌اندازی یک سایت خودگردان و بدون نیاز به‌هیچ رسیدگی این امر صورت می‌پذیرد.
		</p>
		<p>
		به مشتریان کمک کنید تا کارشان را انجام دهند:این کار می‌تواند با در اختیار گذاشتن اطلاعات قابل مقایسه زیاد و امکانات جستجوی مناسب صورت پذیرد.
		</p>
		<br>
		<br>
		<br>
		<h2>راهكار پیشنهادی پروژه شبکه تجارت الکترونیک آزاد/ متن باز ایران</h2>
		<div class="center">
			<img src="theme/{$settings.theme}/img/fsnet.jpg">
		</div>
		<br>
		<br>
		<p>
		شبکه تجارت الکترونیک آزاد/ متن باز ایران همانطور که‌از نام آن پیداست پایبند به یک سری اصول و قوانین مربوطه به بنیادهای آزاد و متن باز می‌باشد. پس با توجه به‌این بنیان شرحی مختصر از اهداف و راه‌کارهای این شبکه‌ارائه خواهد شد.
		</p>
		<p>
		با توجه به مشکلات و مسائل پیش آمده در تجارت الکترونیک ایران، این پروژه در نظر دارد با پوشش و رفع برخی عیوب در حد توان، اقدام به حمایت همه جانبه‌از کسب و کارهای نو پا و جاری مرتبط با تجارت الکترونیک نماید.
		</p>
		<p>
		شبکه تجارت الکترونیک آزاد/ متن باز ایران در اولین قدم به عنوان شتاب دهنده‌استارتاپ‌های حوزه تجارت الکترونیک این امکان را بوجود می‌آورد که‌افراد ایده‌های خود را بدون درگیر شدن در مسائل فنی گوناگون، به یک کسب و کار موفق تبدیل نمایند. همچنین این پروژه در نظر دارد علاوه بر استارتاپ‌ها، به‌افراد و شرکت‌هایی که دارای محصول، ایده و خدمات به منظور توسعه بازار و افزایش درآمد می‌باشند، کمک نماید.
		</p>
		<p>
		بدین منظور کلیه فعالیت‌های قابل انجام در ۹ قسمت دسته بندی گردیده‌اند.
		</p>
		<ol>
			<li>برند ساز:برای شروع هر فعالیتی الزام یک سری مقدمات و ابزارهای در آن فعالیت ضروری می‌باشد. از جمله‌این ملزومات می‌توان به تولید بسترهای تجارت الکترونیک همچون وبسایت، ایمیل و غیره‌اشاره نمود. وبسایت برند ساز به منظور تهیه و اجرای مراحل عملیاتی فعالیت طراحی گردیده‌است. در این وبسایت کاربران می‌توانند چگونگی تولید طرح کسب و کار، مدل کسب و کار، طرح بازاریابی، راه‌اندازی وبسایت، بهینه‌سازی و تبلیغات را درخواست نمایند.</li>
			<li>آی کسب:در‌ واقع وبسایت آی کسب بال تئوری و آموزشی پروژه بوده و نقش آن در پیشبرد اهداف تجارت الکترونیک بیشتر تحقیقاتی و غیر عامل است. همچنین این وبسایت قابلیت ارائه سیستم پرداخت بر حسب کلیک را به کاربران دارد.</li>
			<li>بازارچه‌الکترونیکی:یکی از راه‌کارهای ساده کسب درآمد از داخل دنیای اینترنت ایجاد فروشگاه‌های آنلاین می‌باشد. که‌این پروژه بر پایه و اساس نرم‌افزار تولید شده، ابزارهای فروشگاهی مورد نظر خود را ارائه و پس از شروع فعالیت آن‌ه بوسیله بازارچه‌الکترونیکی خود از ایشان حمایت‌های لازمه را ارائه خواهد نمود.</li>
			<li>حراج آنلاین:حراجی آنلاین همان سیستم فروش بر حسب تعداد که بطور عامیانه بعنوان خرید گروهی شناخته شده‌است، می‌باشد. این سیستم قصد دارد به پشتوانه محصولات تولیدی خود پروژه و فروشگاه‌های عضو در کل سیستم اقدام به کاهش هزینه‌های خرید محصولات و خدمات نماید</li>
			<li>موتور جستجوی کالا:پس از تولید فروشگاه‌ها و وبسایت‌های مختلف با خدمات و محصولات متفاوت کل پروژه دارای تعداد زیادی محصول و خدمات قابل ارائه می‌باشد که یافتن و دسترسی به آن‌ها به صورت معمول سخت بوده و نیاز به یک جستجوگر مختص کالاها احساس می‌شود. این جستجوگر در اصل همانند موتور جستجوگر گوگل بوده با این تفاوت که فقط برحسب کالا فعالیت جستار را انجام می‌دهد.</li>
			<li>بازار نرم‌افزار:نرم‌افزار پایه و ارائه شده توسط پروژه به گونه‌ای طراحی و پیاده شده‌است که کاربران فنی و متخصص تولید نرم‌افزار بتوانند به صورت مستقل و غیر وابسته به تولید ماژول‌ها و قابلیت‌های مختلف، اقدام نمایند. طرح تجاری پروژه به گونه‌ای تنظیم گردیده‌است تا بتواند منبع درآمدی برای اینگونه کاربران داشته باشد.</li>
			<li>سامانه‌هوشمند فروش و تحلیل بازار:یکی از مهمترین مقوله‌های تجارت موفق، بررسی و تحلیل بازار قبل و در حین عملیات اجرایی کسب و کار می‌باشد که معمولاً این تحلیل و بررسی‌ها بطور ناقص و ناکارآمد اجرایی شده و ابزار مناسبی برای آن‌ها وجود ندارد. شبکه تجارت الکترونیک آزاد/ متن باز ایران با بدست آوردن اطلاعات کسب شده توسط نرم‌افزار خود بعلاوه‌ی دیگر منابع اطلاعاتی خود اقدام به‌ارائه‌اینگونه خدمات و ابزارها نموده‌است.</li>
			<li>فروشگاه لوکس:این فروشگاه‌همانند دیگر وبسایت‌ها و فروشگاه‌ها موجود در شبکه بوده تنها با این تفاوت که مالکیت این وبسایت بدست شبکه بوده و در آن اقدام به فروش و عرضه کالاهای لوکس به روش لوکس و انتخابی انجام می‌گیرد. به طور مثال مشتریانی که کالاهای اختصاصی مورد توجه‌شان است می‌توانند با برچسب نام یا هر گزینه دلخواه دیگر، به سفارش کالا  اقدام کنند.</li>
			<li>شبکه‌اجتماعی:این فاز از پروژه پس از ۵ سال، راه‌اندازی خواهد شد و تقریباً پس از این ۵ سال تعداد زیادی از کابران عضوی از این شبکه‌هستند و هریک از آن‌ها برای کسب نتایج بهتر، نیاز به تبادل اطلاعات و دانش خود خواهند داشت. پروژه در این زمان اقدام به‌ایجاد این ارتباط پایدار بین اعضای کاربری (شامل کاربران متقاضی و عرضه کننده) می‌نماید.</li>
		</ol>	
	</div>
</div>