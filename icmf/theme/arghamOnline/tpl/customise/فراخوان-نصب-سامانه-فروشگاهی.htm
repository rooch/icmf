<section>
	<article>
		<h1>بخشنامه (۹۲/۰۶/۱۸):</h1>
		<p>در اجرای مفاد ماده (121) قانون برنامه پنجم توسعه جمهوری اسلامی ایران و با توجه به هماهنگی به عمل آمده با وزارت صنعت، معدن و تجارت و شورای اصناف کشور در خصوص تعیین اولویت صاحبان مشاغل برای نصب، راه اندازی و استفاده از سامانه صندوق فروش بر اساس قانون مزبور و همچنین دستورالعمل‌های مواد (169 و 169 مکرر) قانون مالیات‌های مستقیم و ماده (19) قانون مالیات بر ارزش افزوده و آیین‌نامه اجرایی ماده (71) قانون نظام صنفی، صاحبان مشاغل (اشخاص حقیقی) مشروحه زیر از ابتدای سال 1393 ملزم به استفاده از سامانه صندوق فروش (POS مکانیزه فروشگاهی) یا رایانه دارای سیستم نرم افزار فروشگاهی و صدور الکترونیکی صورتحساب فروش (فاکتور) مطابق نمونه اعلام شده در دستورالعمل موضوع مواد 19 قانون مالیات بر ارزش افزوده و 169 قانون مالیات های مستقیم هستند.</p>
	</article>
<section>
<section>
	<ol>
		<li>فروشندگان لوازم یدکی خودروهای سبک و سنگین و ماشین‌آلات راه‌سازی، کشاورزی و ساختمانی (نمایندگی، عمده و خرده فروش)</li>
		<li>صاحبان تعمیرگاه‌های مجاز خودرو و انواع وسائط نقلیه سنگین و ماشین‌آلات راه‌سازی، کشاورزی و ساختمانی</li>
		<li>فروشندگان تجهیزات و تأسیسات حرارتی و برودتی، شوفاژ و تهویه مطبوع و لوازم مربوط (نمایندگی، عمده و خرده فروش)</li>
		<li>فروشندگان لوازم بهداشتی ساختمان (نمایندگی، عمده و خرده فروش)</li>
		<li>فروشندگان تزئینات ساختمان (موکت، کفپوش، انواع پرده، کاغذ دیواری، شومینه و کارهای تزیینی چوبی و فلزی)، (نمایندگی، عمده و خرده فروش)</li>
		<li>فروشندگان انواع تلفن (ثابت و بی‌سیم)، همراه و تجهیزات جانبی آن (نمایندگی، عمده و خرده فروش)</li>
		<li> تولیدکنندگان و فروشندگان مبل، مصنوعات چوبی و فلزی و غیر فلزی اعم از اداری و خانگی (نمایندگی، عمده و خرده فروش)</li>
		<li>فروشندگان فرش ماشینی ، تابلو فرش، موکت و قالیچه ماشینی (نمایندگی، عمده و خرده فروش)</li>
		<li>فروشندگان لوازم آرایشی و بهداشتی (نمایندگی، عمده و خرده فروش)</li>
		<li>فروشندگان لوازم طبی بیمارستانی،آزمایشگاهی و دندان پزشکی و دندان سازی وانواع لوازم وتجهیزات پزشکی (نمایندگی، عمده و خرده فروش)</li>
	</ol>
</section>
<br><br><br>
<section class="clearFix">
	<section class="row cell40 right">
		<article>
			<p>بر این اساس، مؤدیان مالیاتی ملزم به استفاده از سامانه صندوق فروش (مکانیزه فروش) یا رایانه دارای سیستم نرم‌افزار فروشگاهی، در صورت عدم استفاده از سامانه‌های مذکور از معافیت مالیاتی مقرر در قانون برای سال مربوط محروم خواهند شد.</p>
			<p>همچنین، هزینه‌های انجام شده بابت خرید، نصب و راه‌اندازی دستگاه سامانه صندوق فروش (POS مکانیزه فروشگاهی) یا رایانه توسط صاحبان مشاغل مذکور (اعم از سخت افزار و نرم افزار)، از درآمد مشمول مالیات مؤدیان مزبور در اولین سال استفاده قابل کسر خواهد بود.</p>
			<p>معیار شناسایی صاحبان مشاغل فوق‌، جواز کسب فعالیت صادره توسط مراجع ذیصلاح&nbsp;است و&nbsp;در صورت نداشتن جواز کسب، نوع فعالیت مندرج در پرونده های مالیاتی آنان ملاک عمل خواهد بود.</p>
			<p>اطلاعیه مذکور به منزله ابلاغ به&nbsp;تمامی اتحادیه‌های صنفی ذیربط و صاحبان مشاغل فوق و ادارات امور مالیاتی سراسر کشور محسوب می‌شود.</p>
		</article>
	</section>
	<section class="row cell60 left">
		<figure>
			<img src="theme/{$settings.theme}/img/bakhshname.jpg" class="tip" alt="" title="" width="" height="">
		</figure>
	</section>
</section>